# Упражнение 3 - Оператори – приоритет и асоциативност. Аритметични и логически операции.

## Съдържание
* Приоритет и асоциативност на оператори
* Аритметични оператори
* Оператор за увеличаване/намаляване и странични ефекти
* Логически оператори

#### **Важно**: Задачите могат да бъдат решени без да се използват условни оператори, оператори за цикъл, функции и т. н. Могат да бъдат решени само с числова и булева аритметика

## Задача 1
Да предположим, че един часовник показва 12 часа. Да се направи програма, която въвежда от клавиатурата естествено число n (не по-голямо от 10000) и извежда на екрана броя на пълните завъртания на малката стрелка на часовника за n часа и кое число ще сочи малката стрелка след n часа.

## Задача 2
В едно училище направили кръгли градинки, в които красиво подредили цветя. За съжаление, все се намирали недобросъвестни ученици, които влизали в градинките и тъпчели цветята. Ето защо, от ръководството на училището решили да оградят градинките с телена мрежа. Училищният градинар, който точно знаел радиусите на всички градинки, трябвало да изчисли колко дълга мрежа е необходима за ограждането на всяка една от тях. Той не бил много силен по математика, а и не можел да смята бързо. Помогнете на градинаря, като напишете програма, която въвежда от клавиатурата радиуса на една градинка (дробно число) и извежда на екрана дължината на мрежата, която трябва да се закупи, за да се огради градинката.

## Задача 3
Дадено е цяло трицифрено число k. Да се състави програма, която прочита от клавиатурата числото k и извежда на екрана сумата от цифрите му.

## Задача 4
Налага се да се боядиса правоъгълна стена с дължина l и височина h. Известно е, че с една кутия боя могат да се боядисат a квадратни единици от площта на стената. Напишете програма, която прочита от клавиатурата дробните числа l, h и а, и извежда на екрана колко кутии боя са необходими, за да се боядиса стената.

## Задача 5
Известно е, че един самолет излита в h часа и m минути, като полетът му продължава t минути. Да се състави програма, която прочита от клавиатурата h, m и t и извежда на екрана времето на кацане в часове и минути.

## Задача 6
Да се състави програма, която намира корена на уравнението a * x = b, където а и b са дадени числа и да отпечата резултата.

## Задача 7

Във вашата стая имате три бюра поставени в редица, като за определеност нека ги номерираме отляво надясно с цифрите от едно до три, включително. Всеки две съседни бюра са на два метра разстояние (т. е. разстоянието между първото и третото бюро е четири метра). Вие върху бюрата си държите книги, като също така обичате върху всяко бюро да има поставени равен брой книги. Знаете и, че е възможно да се постави върху всяко бюро по равен брой от вашите книги.
Един ден обаче, се прибирате вкъщи и забелязвате, че някой (със сигурност не и майка Ви) е разместил книгите, но ги е разместил така, че на първото бюро книгите не са повече от тези на второто, а на третото бюро книгите не са повече от тези на второ. Вас съответно това Ви дразни, и искате да ги върнете по вашият начин - на всяко бюро да има по равен брой книги. По някаква причина, точно в този ден, можете да носите най-много една книга в един момент. Задавате си въпроса: Колко най-малко метра трябва да измина носейки книги, за да пренаредя книгите? Напишете програма която отговаря на този въпрос!

От стандартния вход ще са ви подадени три цели неотрицателни числа: a, b и c - броят на книгите съответно на първото, второто и третото бюро.

От стандартния изход трябва да изведете едно цяло неотрицателно число - отговорът на въпроса.

**Забележка**: За задачата има значение само бройката на книгите, няма значение коя точно определена книга къде е била и къде трябва да отиде.

**Ограничения**:
0 <= a <= b <= c <= 100000000
a+b+c > 0
a+b+c се дели точно на 3

```
Пример 1:
Вход:
3 6 9

Изход:
12

Пример 2:
Вход:
2 3 7

Изход:
10

Обяснение на пример 1:
Ако пренесете 3 книги от бюро три до бюро едно ще изминете 3*2*2 = 12 метра и накрая ще имате по 6 книги на всяко бюро.
```

## Задача 8

Напишете програма която въвежда и дели две цели положителни числа, но извършва деление с закръгляне нагоре.

## Задача 9

По някаква неизвестна за вас причина имате n квадратчета наредени последователно в редица и имате и k пионки. По също неизвестна за вас причина, вие искате да поставите пионките в част или всички от квадратчетата, като имате най-много по една пионка в квадратче. Обаче, искате и да наредите пионките по определен начин! За целта нека да въведем следните дефиниции:
- Ще наричаме две пионки съседни тогава и само тогава, когато между тях няма други пионки.
- Разстоянието между две съседни пионки ще наричаме неотрицателното число равно на броя празни квадратчета между тях, което в частност може и да е 0.
Вие искате така да подредите пионките, че на полето (от n квадратчета) максималното разстояние от кои да е две съседни пионки, да е възможно най-малко (т. е. да не съществува друга наредба на пионките, където максималното разстояние от кои да е две съседни пионки да е по-малко число). Или по-просто казано, искате пионките да са възможно най-разпръснати/дистанцирани/разделени.
От Вас се изисква да напишете програма, която изчислява това най-малко \[максималното разстояние от кои да е две съседни пионки\].

От стандартния вход ще ви бъдат дадени две цели положителни числа - n и k.

От стандартния изход трябва да изведете едно цяло неотрицателно число - отговорът на задачата.

**Ограничения**:
2 <= n <= 100000000
2 <= k <= N

```
Примери:
|      |Пример 1|Пример 2|Пример 3|Пример 4|
|------|--------|--------|--------|--------|
|Вход  |5 5     |5 2     |6 3     |8 4     |
|Изход |0       |3       |2       |2       |

Обяснение на пример 4:
Нека с _ означим празните квадратчета, а с X квадратчетата на които има пионка. Ето едно примерно нареждане:
X_X_X__X
```

## Задача 10

Имате функцията:
f(x) = -1 + 2 -3 +4 -5 + ... -x

Изчислете стойността на функцията при дадено x:
1 <= x <= 10^15
x - е нечетно

На стандартния вход ще ви е подадено x, което задължително е нечетно.
На стандартния изход трябва да изкарате едно число, а именно f(x)

```
Примери:
|      |Пример 1|Пример 2|
|------|--------|--------|
|Вход  |7       |5       |
|Изход |-4      |-3      |

```

## Задача 11

От стандартния вход ще ви бъдат подадени 6 прости числа - a, b, c, d, e, f и още едно просто число q. Вашата задача е да кажете, дали q е равно на някое от шестте числа и да изведете на стандартния изход 1, ако да и 0 в противен случай.

**Ограничения**:
2 <= a, b, c, d, e, f, q < 100
a, b, c, d, e, f, q са прости

```
Пример:

Вход:
2 7 13 29 53 2
29

Изход:
1
```

## Задача 12

От стандартния вход ще ви бъде подадено едно положително число.
Вашата задача е да кажете дали числото е късметлийско и да изведете 1 ако е или 0 ако не е.
Едно число е късметлийско, ако е четири цифрено и е съставено само от цифрите 1,3 и 7 или ако пак е четири цифрено, но пък е съставено само от цифрите 0,2 и 4 (нулата не може да е водеща).

```
Пример:

Вход:
1337

Изход:
1
```
